ԻՆՉ ԵՆ ՊԱՏՄՈԻՄ ԱՄԻՍՆԵՐԻ ԵՎ ՕՐԵՐԻ ԱՆՈԻՆՆԵՐԸ
Երբ 16-րդ դարում ընդունվեց համպշխարհային օրացույցը, ապա ըստ այդ տոմարի տարվա առաջին ամիսը համարվեց հունվարը, իսկ ամիսները կոչվեցին հռոմեական անուններով։ 
Այդ բանը հայերը նույնպես ընդունեցին և Նավասարդ անունը փոխարինվեց օգոստոս անունով և դարձավ տարվա ոչ թե առաջին, այլ ութերորդ ամիսը։
Ներկայիս տարվա բաժանումը ամիսների գոյություն ունի ավելի քան երկու հազար տարի։ 
Նա մեզ մոտ է եկել Հուլյան օրացույցի հետ, Հին Հռոմից։ 
Այդտեղից էլ եկել են ամիսների անունները։
Ինչպես հայտնի է, հռոմեացիների Նոր տարին սկսվում էր գարնանը, և ամիսները սկզբում պարզապես համարակալվում էին, առաջինը այն ամիսն էր, որը հիմա կոչվում է մարտ։ 
Բայց ժամանակի ընթացքում միայն չորս ամիս մնացին թվական անուններով։ 
Այսինքն յոթերորդից մինչև տասներորդը ներառյալ՝ սեպտեմբեր, հոկտեմբեր, նոյեմբեր և դեկտեմբեր, իհարկե, մարտը հաշվելով առաջին ամիսը։ 
Մնացած ամիսները վերանվանվեցին։ 
Դրանցից հինգը կրեցին դիցաբանական անուններ՝ Յանուսի, Փեբրուարիոսի, Մարսի, Մայա (հունական Մայիոս) և Յունոնա անուններով։ 
Ամիսներից ապրիլը կոչվեց ըստ տարվա եղանակի, նկատի ունենալով Իտալիայի ապրիլյան օրերը։ 
Իսկ մյուա երկու ամիսներից մեկը կոչվեց Հուլիոս Կեսարի, մյուսը՝ նրա հաջորդ Օգոստոս կայսեր անունով։
Այժմ մոտիկից ծանոթանանք ամիսների անունների ծագմանը։
Հունվար. Տարեմուտի ամիսն է։ 
Տարվա սկիզբն է, բայց, ձմեռվա կեսը։
Հունվարը այդպես է կոչվել ի պատիվ հռոմեական Յանուս աստծու։ 
Սակայն այդ անունը մեզ անցել է հունարենից, արդեն որոշ փոփոխման ենթարկվելով՝ դառնալով հունվար։
Ըստ ավանդության հռոմեացիների մոտ երկար ժամանակ վեճ է գնացել, թե տարվա առաջին ամիսը որն ընդունել, հունվարը (Յանուսի անունով), թե մարտը (պատերազմի աստված Մարսի անունով)։ 
Վիճաբանության արդյունքը եղել է այն, որ մեծամասնությունը կողմ է եղել նոր տարվա սկիզբը համարել հունվարը այն ակնկալությամբ, որ ամբողջ տարին խաղաղություն լինի։
Յանուսը հռոմեացիների մոտ համարվում էր ոչ միայն տարվա և ժամանակի շարժիչ աստվածը, այլև ելք ու մուտք կարգավորողը։ 
Յանուսը նաև պահապանն էր տան դռան և քաղաքի դարբասների։ 
Ըստ հռոմեացիների, ամեն ինչ սկսվում է Յանուսով։ 
Հարուստ հռոմեացիները նրա կիսանդրիով զարդարում էին իրենց տան մուտքը և քաղաքի դարբասները։
Յանուսը պատկերվում էր երկու դեմքով։ 
Մի դեմքով նայում էր առաջ՝ ապագան, իսկ մյուսով՝ ետ, անցյալը։ 
Այսպիսով Յանուսի պատկերումը խորհրդանշում էր անցյալն ու ապագան։ 
Յանուսի մի ձեռքին բանալի կար, իսկ մյուսում՝ գայիսոն։ 
Դա խորհրդանշում էր այն, որ նա բանալիով բացում էր տների դռներն ու քաղաքի դարբասները, իսկ գայիսոնը նշան էր իշխանության։ 
Այսինքն՝ հին տարին իր իշխանությունը հանձնում էր նորին։
Երբ ընդունվեց համաշխարհային օրացույցը և հունվարն էլ համարվեց տարվա առաջին օրը՝ Նոր տարի, Յանուսին նվիրված ամսվա առաջին օրվա տոնակատարությունը ձուլվեց Նոր տարվա տոնի հետ։ 
Այդ օրը ոչ ոք իրավունք չուներ աղմկելու, հայհոյելու, վիճելու, հակառակ դեպքում Յանուսը կբարկանար և մարդկանց վատ տարի կուղարկեր։
Հայկական տոմարում հունվարը համընկնում է արաց ամսի հետ։
Փետրվար. Ձմռան վերջին ամիսն է։ 
Փետրվարը, ըստ մի բացատրության, իր անունը ստացել է հին հռոմեական չար աստված Փեբրուարիոսից։
Մեր թվականությունից 56 տարի առաջ Հուլիոս Կեսարի հրամանով կատարված օրացույցի բարեփոխումից հետո փետրվարը դարձավ երկրորդ ամիսը և ուներ 29 օր։ 
Հետագայում ամիսներից մեկը ի պատիվ Հուլիոս Կեսարի կոչվեց Հուլիս, իսկ դրան հաջորդող օգոստոս ամիսն էլ՝ Օգոստոս կայսեր պատվին։ 
Բայց օգոստոսն ուներ միայն 30 օր, իւսկ հուլիսը՝ 31։ 
Մի բան, որ ընդգծում է Կեսարի գերազանցությունը Օգոստոս կայսեր նկատմամբ։ 
Որոշվեց մեկ օր վերցնել փետրվարից և ավելացնել օգոստոս ամսվա օրերի թվին։ 
Այսպիսով փետրվար ամսին, որը կապված էր հռոմեական չար աստծո անվան հետ, մնաց 28 օր։ 
Միայն նահանջ տարին է մեկ օրով ավելանում և դառնում 29 օր։
Փետրվարը հայկական տոմարում համընկնում է մեհեկան ամսվա հետ։ 
Այդ ամսին մեծ տոնախմբություն էր կատարվում ի պատիվ Միհրի, որը զրադաշտական աստվածն էր։ 
Նա մարմնավորում էր արեգակը և կրակը։ 
Միհրի պաշտամունքը իր ժամանակին եղել է հեթանոսական Հայաստանում։ 
Միհրին նվիրված տաճարներն էլ կոչվում էին մեհյան։
Մարտ. Գարնան առաջին ամիսն է, տարվա առավոտը։ 
Օրերը սկսում են շուտ լուսանալ, ուշ մթնել։ 
Արթնանում է բնությունը, որը կարծես թե բախտավորություն և ուրախություն է ճառագայթում, շոյում մեր հոգին։ 
Սակայն այս ամսվա անունը բնավ էլ սազական չի նրան։ 
Մարտ անունը կապված է Հին Հռոմի պատերազմի աստված Մարսի անվան հետ, որը շրջում է հրեղեն մարտակառքով։ 
«Մարսյան դաշտ» պատկերավոր արտահայտությունը ունի ռազմի դաշտ իմաստ։ 
Հին Հռոմում այսպես էր կոչվում Տիբրոս գետի ձախափնյա մասում գտնվող հրապարակը, ուր կատարվում էին ռազմական ու մարզական վարժություններ։ 
Այդպես է կոչվում նաև Փարիզի արևմտյան մասում գտնվող այն հրապարակը, որը իր ժամանակին ծառայել է զինվորակաև նպատակով։
Մինչև Գրիգորյան տոմարի գործածությունը մարտը եղել է հռոմեական օրացույցի առաջին ամիսը։
Հայկական տոմարում մարտը համընկնում է արեգ ամսի հետ։
Ապրիլ. Անվան ծագումը գալիս է լատիներենից՝ «բացվել» բառից։ 
Այդ ամսին բացվում են ծառերի բողբոջները։ 
Ապրիլին արևը, ձյունը և անձրևը փոփոխակի են։ 
«Օրական՝ յոթ եղանակ, ու չգիտես, թե որին հավատաս»։ 
Ապրիլ ամսվա անհուսալի և փոփոխական եղանակը հիմք է ծառայել նրա սկիզբը համարել ոչ բարերար։ 
Մարդիկ կատակի միջոցով ցանկացել են ապրիլյան «անհավատարմությունից» ազատվել և որոշել են կատակի միջոցով ազատվելու՝ ապրիլի մուտքը կատակ-խաբելով նշանավորվել։ 
Այդ պատճառով էլ ապրիլի մեկը համարում են խաբելու օր։
Ապրիլը համապատասխանում է հին հայկական տոմարի ահեկան ամսին։
Մայիս. Գարնան վերջին ամիսն է, հիանալի և գեղեցիկ օրերով։ 
Փետրավոր ամպերև են լողում երկնքում։ 
Մայիս ամիսը նվիրված է հռոմեացիների Մայա (հունարեն Մայիոս) աստվածուհուն, որը համարվում էր Մերկուրիի (Հերմեսի) մայրը, Ատլանտի դուստրը։
Մայա աստվածուհու տոնը նշվում էր Մայիս ամսին և կոչվում էր սիրուն մայիս։ 
Նրա պատվին մայիսի մեկին մեծ զոհաբերություններ էին մատուցում։
Հին հայերի մոտ այս ամիսը կրել է մարերի անունը:
Հունիս. Ամառվա առաջին ամիսն է։ 
Որոտում է կայծակը, աղմկում է անձրևը։ 
Պարտեզները զարդարվում են ծաղիկներով, իսկ լեռներն ու դաշտերը՝ առատ խոտով։
Հունիսը նվիրված էր Յունոնա աստվածուհուն, որը հռոմեական դիցաբանական պանթեոնում կանանց ու ընտանեկան կենցաղի հովանավորողն է։
Հունիսը համընկնում է հայկական մարգաց անվան հետ։
Հուլիս. Ամռան հրաշագեղ ամիսն է։ 
Վատ եղանակը հատուկ չէ նրան։ 
Հուլիսը այդպես է կոչվում ի պատիվ Հուլիոս Կեսարի։
Հայկական տոմարում հուլիսը համընկել է հրոտից ամսվա հետ։
Օգոստոս. Ամռան վերջին ամիսն է, ոսկե աշնան նախադուռը։ 
Օգոստոսն իր անունը ստացել է ի պատիվ հռոմեական Օգտավիանոս կայսեր, որը հետագայում ստացավ օգոստոս տիտղոսը (նշանակում է վսեմաշուք):
Պատմական Հայաստանում օգոստոսը եղել է տարվա առաջին ամիսը և կոչվել է նավասարդ։
Սեպտեմբեր. Աշնան առաջին ամիսը, եզրափակվում է ամառը։ 
Սկսվում է ոսկե աշունը՝ պարզ ու թափանցիկ երկնքով։
Սեպտեմբերը արդեն շարունակում է հաջորդ երեք ամիսների նման պահել թվային անվանումը։ 
Սեպտեմբեր լատիներեն սեպտիմ՝ յոթ բառից է։
Հայկական տոմարում համընկւնում է հոռի ամսվա հետ։
Հոկտեմբեր. Աշնան երկրորդ ամիսը։ 
Ավարտվում է այգեկութը։ 
Հոկտեմբեր լատիներեն օկտո բառից է, որը նշանակում է «ութ»։
Համապատասխանում է հայկական սահմի անվան։
Նոյեմբեր. Աշնան վերջին ամիսն է, երբ օրերը կարճանում են, լույսը քչանում է։ 
Լուսաբացն ու մթնշաղը կարծես իրար են հանդիպում ամպամած օրվա կեսին։
Լատիներեն նովեմ՝ ինը բառից է։ 
Սա հռոմեացիների իններորդ ամիսն է, մարտից հաշված։
Հին հայկական տոմարում համընկնում է տրե, այսինքն՝ չորորդ ամսին։ 
Սա կապված է Տիր աստծու հետ, որը պահլավական, ինչպես նաև հայերի աստվածներից մեկն էր։
Ի դեպ, այստեղից էլ՝ Տրդատ, այսինքն Տիրի կամ Տրեի տրված։
Դեկտեմբեր. Ձմռան առաջին ամիսն է։ 
Անունը անցել է հունարենից՝ դեցեմ, այսինքն՝ «տասներորդ» բառից։
Սակայն հին հռոմեացիների տասներորդ ամիսը ըստ կարգի տասներկուերորդը դարձավ, երբ տարվա առաջին ամիսը հունվարը հաշվեցին։ 
Սակայն նրա անվան հիմքում մնաց հունարեն դեկտեմբրիս բառը, այսինքն՝ տասներորդ։
Համապատասխանում է հին հայկական տոմարի քաղոց ամսին։
Մի երկու խոսք շաբաթվա օրերի անվանումների մասին։ 
Ամիսը ունի չորս շաբաթ։ 
Ամեն մի շաբաթ կազմված է յոթ օրից։ 
Յոթնյակը մարդկության պատմության մեջ հատուկ նշանակության է ստացել։
Շաբաթվա օրերը կրել են արեգակնային համակարգի մեջ մտնող միավորների անունները։ 
Մեր այսօրվա կիրակին համադրվել է Արեգակին, երկուշաբթին՝ Լուսնին, երեքշաբթին՝ Մարսին (Հրատին), չորեքշաբթին՝ Մերկուրիին (Փայլածուին), հինգշաբթին՝ Յուպիտերին (Լուսնթագին), շաբաթը՝ Սատուռնին (Երևակին)։
Հետագայում Աստվածաշունչը թարգմանելով եբրայերենից և հեթանոս կրոնը քրիստոնեությամբ փոխարինելով, եկեղեցին ընդունեց եբրայեցիների շաբաթվա օրերի անունները, որոնք այսպես էին՝ միաշաբաթ, երկուշաբթի, երեքշաբթի, չորեքշաբթի, հինգշաբթի, ուրբաթ և շաբաթ։
Շաբաթը հրեաների մոտ համարվել է ոչ աշխատանքային օր և բառացի նշանակում է «հանգիստ»։ 
«Ուրբաթը (կամ հրեաների մոտ պարասագը) նշանակում է «նախապատրաստվել». այդ օրը նախապատրաստվում էին հանգստի օրվա համար։ 
Միաշաբաթ նշանակում է շաբաթից հետո առաջին օր, երկուշաբթի՝ երկրորդ օր և այլն։ 
Ի դեպ, հայերը ուրբաթի վախարեն օգտագործել են նաև «վեցշաբթի» անվանումը։ 
Բայց ո՞ւր է այժմյան կիրակին։ 
Այն գրավել է եբրայեցիների միաշաբթիի տեղը։ 
Երբ տարածվում է քրիստոնեությունը, ապա Քրիստոսի ավանդական հարություն առնելու կապակցությամբ, միաշաբաթը վերանվանվել է կիրակի։ 
Հունարեն «կիրակի» բառացի նշանակում է տերուական, տիրով օր։ 
Եվ որպեսզի հրեաների հանգստի օրվա հետ չհամընկնի, որոշվում է հանգստի օրը շաբաթից տեղափոխել կիրակի օրը։ 
Այն ընդունվեց 321 թվականին, Կոնստանդիանոս Մեծի հրովարտակով։
